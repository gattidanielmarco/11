<!DOCTYPE html>
<html>
<body>
    <h3>Riverdale</h3>
	<p>Riverdale è una serie televisiva statunitense di genere teen drama trasmessa dal 26 gennaio 2017 dall'emittente The CW.

Adattata da Roberto Aguirre-Sacasa e co-prodotta da Greg Berlanti, è tratta dai personaggi protagonisti dei fumetti della casa editrice Archie Comics, di cui Aguirre-Sacasa è capo creativo. Le riprese si svolgono a Vancouver, nella British Columbia. Tra i protagonisti del cast spiccano KJ Apa nei panni di Archie Andrews; Lili Reinhart interpreta Betty Cooper, Camila Mendes è Veronica Lodge, mentre Cole Sprouse veste i panni di Jughead Jones, il quale funge anche da narratore onnisciente.

Il 26 ottobre 2018 è stata pubblicata su Netflix la prima stagione di Le terrificanti avventure di Sabrina, serie ambientata nello stesso universo di Riverdale.
Prima stagione
La tranquilla cittadina di Riverdale viene sconvolta dalla morte di Jason Blossom, avvenuta per un apparente annegamento nello Sweeteater River, provocato da un incidente la mattina del 4 Luglio. Quando il cadavere di Jason verrà finalmente ritrovato, con un'evidente ferita da arma da fuoco sulla fronte, la città perderà l'equilibrio che la contraddistingue per lasciare spazio a sospetti, sotterfugi e scoperte inimmaginabili.

Seconda stagione
Dopo la risoluzione del caso di omicidio ai danni di Jason Blossom, Riverdale è tutt'altro che tornata ad essere la cittadina sicura di un tempo. Tra le sue strade, infatti, si aggira Black Hood, un misterioso assassino incappucciato con l'obiettivo di eliminare qualunque peccatore presente in città. L'arrivo di Hiram Lodge e la sempre più accesa rivalità tra Northside e Southside saranno solo ulteriori problemi che mineranno le vite dei cittadini di Riverdale.

Terza stagione
Gli equilibri di Riverdale sono nuovamente distrutti dall'incarcerazione di Archie, innocente e incastrato da Hiram Lodge tramite la corruzione della polizia locale per un omicidio. Nel frattempo, se l'odio tra Northside e Southside sembra essersi fermato, un altro problema è dietro l'angolo: un misterioso gioco di ruolo, Gryphons & Gargoyles, comincia a passare di mano in mano tra gli adolescenti della città, provocando inspiegabili suicidi e riportando a galla un oscuro segreto risalente ad anni prima, custodito dai genitori dei protagonisti fin dalla loro adolescenza.</p>
</body>
</html>